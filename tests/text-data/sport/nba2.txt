Klay Thompson je zadel kar devet trojk, Golden State je v drugem polčasu Houstonu dovolil le 25 točk, z visoko zmago 115:86 je izsilil odločilno sedmo tekmo.

Rakete so v prvem polčasu letele še visoko (vodile so 61:51), po vrnitvi iz slačilnice je domača obramba pritisnila na Jamesa Hardna (32). Thompson je dosegel 35 točk, Steph Curry jih je dodal 29.

Thompson: Res smo si močno želeli sedme tekme
"Lahko rečete, da sem bil rojen za take trenutke. Občutek je res neverjeten," je bil po odličnem večeru navdihnjen Thompson, ki je dodal: "Bilo je preprosto, nismo želeli, da se naša sezona konča. Res smo si močno želeli izsiliti sedmo tekmo." Zdaj so jo dobili, zmagovalec serije bo znan v noči na torek, ko Houston gosti zadnjo tekmo.

Kerr: Klay živi za take trenutke
Trener Steve Kerr je bil navdušen nad predstavo Thompsona: "Danes je bil res neverjeten. Ne mislim le na 35 točk in devet trojk, ampak tudi na njegovo igro v obrambi. Ta človek je kot stroj. Res je dobro fizično pripravljen, očitno živi za take tekme." Številni so se ob tem spomnili na njegovo predstavo na šesti tekmi finala zahoda pred dvema sezonama, ko je Golden State izgubljal serijo proti Oklahomi, Thomspon pa je zadel kar 41 točk.

V drugem polčasu stekel met za tri točke
Gostitelji so v prvem polčasu skromno metali trojke (4/18), v nadaljevanju pa je deževalo z vseh strani, saj so jih v drugem polčasu dosegli kar 12.

Status Paula še ni jasen
Pri raketah se je še kako poznala odsotnost poškodovanega Chrisa Paula. Trenutno še ni jasno, ali bo lahko igral na sedmi tekmi. "Potolčen je, upravičeno," je priznal njegov trener Mike D'Antoni. "Res je pomemben za našo ekipo. Če bo lahko pomagal, bo seveda igral," je bil skrivnosten D'Antoni.

Love ne bo igral na sedmi tekmi
Sedma tekma se bo igrala tudi v finalu vzhoda, kjer bo Boston ob pol treh gostil Cleveland. Zdaj je že jasno, da pri Cavsih zaradi poškodbe ne bo igral Kevin Love. Boston je zdaj še večji favorit, letos je v končnici pred svojimi gledalci dobil vseh deset tekem.