Košarkarji Golden Stata so se še četrtič zapored uvrstili v veliki finale Lige NBA, potem ko so v Houstonu dobili odločilno sedmo tekmo s 101:92. Najučinkovitejši igralec tekme je bil Kevin Durant s 34 točkami.

To pomeni, da se bosta še četrtič v zadnjih štirih sezonah za naslov prvaka udarili ekipi iz Oaklanda in Clevelanda. Warriorsi, aktualni prvaki Lige NBA, so si po zelo slabem prvem polčasu pot do zmage tlakovali z odlično igro v tretji četrtini, kjer so nasprotnika nadigrali s 33:15.

Na drugi strani gostitelji niso imeli svojega dne. Klecnili so pod pritiskom, zadeli so zgolj 7 trojk iz 44 poskusov, zgrešili so jih kar 27 zapored. Poznala se je odsotnost Chrisa Paula, ki je zaradi poškodbe desne stegenske mišice izpustil še drugo tekmo zapored.

Najboljši posameznik Rocketsov je bil James Harden z 32 točkami, ki pa je iz igre metal zgolj 41-odstono (zadel je zgolj dve trojki iz 13 poskusov).

Vse je bilo odločeno v tretji četrtini 
Pot do zmage v Houstonu za Warriorse še zdaleč ni bila tako lahka. Varovanci Steva Kerra so v prvem polčasu igrali izjemno povprečno, hitro so padli v zaostanek, ki je v drugi četrtini po Hardnovem zabijanju zrasel že na +15 (48:33). Ob odmoru (54:43) se je zdelo, da imajo gostitelji vse niti v svojih rokah, a nič kolikokrat letos je ekipa iz Oaklanda najboljše prihranila za tretjo četrtino – in to se je zgodilo tudi tokrat. Žoga je lepo krožila od igralca do igralca, z odprtimi meti so pridno topili prednost nasprotnika, na 61:61 je s trojko izenačil Durant, že v naslednjem napadu je Stephen Curry z metom za tri točke poskrbel za prvo vodstvo Golden Stata po prvi četrtini (7:9). Vodstvo, ki ga petkratni prvaki lige niso več izpustili iz rok.

Houston zgrešil vse mete za tri 
Houstonu želena igra enostavno ni stekla, ekipa Mika D'Antonija nikakor ni mogla streti nasprotnika, za nameček ji je še znatno padel odstotek uspešnih metov iz igre. Meti za tri točke so deževali od vsepovsod, na njihovo žalost niti enkrat žoga ni zletela skozi obroč – v tretji četrtini so zgrešili vseh 14 trojk. Ob takšni nerazpoloženosti je bil poraz neizbežen.