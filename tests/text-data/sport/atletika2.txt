Mednarodna atletska zveza (IAAF) je sprejela novo klasifikacijo za določitev ženskega spola za teke od 400 m do ene milje ter mnogoboj.

Na prvem mestu mora biti ta oseba po zakonu priznana kot ženska ali transspolna oziroma temu enakovredna oseba, poleg tega pa mora imeti tudi ustrezno nizko raven testosterona.

Tekmovalka mora znižati raven testosterona v krvi na manj kot pet nanomolov na liter v neprekinjenem obdobju najmanj pol leta (na primer s hormonskimi terapijami), ta raven pa mora ostati pod pet tudi v času tekmovanj in zunaj tekmovalnega obdobja, ko želi zaradi kontrol ostati v tekmovalnem procesu.

Nova pravila za udeležbo na tekmovanjih ter za priznanje rekordov bodo stopila v veljavo 1. novembra letos.

Zagotovitev enakovrednih pogojev za vse
"Kot mednarodna zveza moramo zagotoviti enakovredne pogoje za tekmovanja za vse. Kot številni drugi športi si želimo ohraniti dve vrsti tekmovanj, za moške in za ženske, zato morajo biti tudi jasna pravila, kdo lahko v kateri izmed njih nastopi. Raziskave so pokazale, da moški spolni hormon testosteron, tisti, ki ga proizvaja telo ali pa vanj pride umetno, znatno poveča tekmovalne dosežke v ženski atletiki. Pravila, ki smo jih postavili, so sprejeta zaradi tega, da izenačimo pogoje za vse," je dejal predsednik IAAF-a Sebastian Coe.

Študija IAAF-a in Svetovne protidopinške agencije Wade je namreč pokazala, da so športnice, ki imajo naravno visoko raven testosterona, v prednosti glede na tekmice; ta naj bi znašala tudi 4,5 odstotka.

Semenya vselej predmet razprav 
Južnoafričanka Caster Semenya je bila vse od leta 2009, ko je bila prvič zlata na svetovnem prvenstvu v teku na 800 m, predmet razprav o njenem spolu. Pod žarometi je bila tudi na lanskem SP-ju v Londonu, kjer je bila zlata na 800 in bronasta na 1.500 m. Ob robu SP-ja so veliko razpravljali o spremembi pravil IAAF-a glede naravnega testosterona med atletinjami.

Cas suspenz podaljšal še za pol leta
27-letnica, dvakratna olimpijska prvakinja na 800 m in trikratna svetovna prvakinja na tej razdalji, je bila ena od atletinj, ki je morala jemati zdravila za znižanje ravni testosterona vse do leta 2015, ko je Mednarodna arbitraža za šport (Cas) zavrgla pravilo IAAF-a, ki je uveljavljalo najvišjo stopnjo naravnega testosterona v krvi atletinj. CAS je januarja letos suspenz podaljšal še za pol leta.