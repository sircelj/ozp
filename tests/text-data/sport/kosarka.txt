Košarkarski finale se je končal na dramatičen način - na peti tekmi je o prvaku Slovenije odločil podaljšek. Petrol Olimpija je premagala Krko s 95:90.

Petrol Olimpija je ubranila naslov, skupno je sedemnajstič postala državni prvak Slovenije. To je bila peta tekma finala v desetih dneh. Olimpija je izkoristila širši nabor igralcev in domač parket, tekmo je odločil spočiti Roko Badžim, ki je dosegel sedem od devetih točk zmajev v podaljšku.

Krka je nastopila brez svojega prvega organizatorja igre in motorja ekipe Domna Bratoža, ki je bil izključen na četrti tekmi.

Najkoristnejši igralec finala Lige Nove KBM je Devin Oliver. Na peti tekmi je dosegel 16 točk. Prvi strelec zmajev je bil na zadnji tekmi Jordan Morgan s 23 točkami. Pri Krki je izstopal Žiga Dimec, dosegel je dvojni dvojček - 21 točk in 12 skokov.

Finalno tekmo je spremljal tudi Goran Dragić, ki je spet doma. Pogovoru z njim lahko prisluhnete v videu na desni. Na desni si lahko pogledate tudi zadnji dve minuti rednega dela tekme.

1. četrtina
Zmaji so tekmo začeli izredno motivirano, po dveh trojkah, zadela sta Dražen Bubnić in Mitch McCarron, ter polaganju Devina Oliverja so vodili z 8:2. Dražen Bubnić je Jordana Morgana lepo zaposlil s podajo, center zmajev je zabil za novo višje vodstvo (17:10). Po še enem uspešnem sodelovanju Olimpijinih igralcev je Oliver še naprej držal prednost sedmih točk. Krka se je približala s tremi zaporednimi trojkami, zadeli so Saša Zagorac, Marko Jošilo in Tim Osolnik (23:21). Jošilo je po podaji Zagorca izenačil izpod koša (23:23). Po tem, ko je Zagorac zadel še dva prosta meta, je Krka na tekmi prvič povedla (23:25). Po štirih zaporednih točkah Olimpije je Paolo Marinelli Krko spet povedel v vodstvo (27:28), a to ni dolgo trajalo, saj je s polovice igrišča trojko začel Roko Badžim (27:25).

2. četrtina
Krkaši so takoj zadeli trojko, natančen je bil Osolnik (30:31). Pri zmajih je bil razpoložen Morgan, pri Krki pa Zagorac, ki je Krke povedel v novo najvišje vodstvo (32:35). Krka je Olimpiji ukradla žogo, Jošilo je na desni našel Dimca, ki je zabil za novo vodstvo (36:37). Hrovat je na drugi strani zadel trojko (39:37). Ko je bilo videti, da bo Krka izgubila še en napad, je Dimec žogo podal Cincu, ki je ubežal obrambi Olimpije (41:42). Na drugi strani je Oliver zaključil z levico (43:42), Simon Petrov je posredoval z minuto odmora. V zadnji sekundi napada je Maj Kovačević zadel za tri točke in novo izenačenje je bilo tu (45:45). Prvi polčas je s košem končal najboljši posameznik tekme Morgan (47:45).

3. četrtina
Drugi polčas sta takoj padli dve trojki, za zmaje je zadel Domen Lorbek, za krkaše pa Marinelli (50:48). Jošilo ni bil dovolj odločen pri skoku, žogo mu je izbil Hrovat, Oliver pa je s košem sklenil napad (52:48). Vroči Lorbek je zadel še eno trojko (55:50). Z delnim izidom 9:0, po štiri točke sta prispevala Marinelli in Zagorac, je Krka spet povedla za tri (55:59). Neustavljivi Morgan je z osmimi točkami potegnil Olimpijo iz zaostanka v vodstvo (63:59). Nalet zmajev je prekinil Marinelli (63:61), točke sta dodala še Dimec in Jošilo (64:66). Olimpija je do konca četrtine prešla v vodstvo (68:66).

4. četrtina
Tudi zadnjo četrtino so Novomeščani odprli s trojko (68:69). Trojko je dodal tudi Osolnik (69:72). Sodnik je Janu Španu dosodil tehnično napako, a Krka ni izkoristila napada, Osolnik je povrhu naredil nešportno osebno napako. Hrovat je zadel oba prosta meta (72:73). Po novem izenačenju (74:74) je Oliver spet lepo utekal in zadel (76:74). Oliver nato ni uspel zadeti, a je bil vztrajen, v prerivanju je do žoge prišel Hrovat, ki je zadel, nad njim je bila storjena še osebna napaka, prosti met je zadel (79:75). Trojko je zadel še McCarron in zmaji so vodili za šest (82:76). Jošilo je zadel po dogem času (82:78), nato je bil najvišji tudi v napadu, svoji ekipi je priboril nov napad, ki pa ga niso izkoristili. Cinac je zaradi simuliranja dobil tehnično napako, s peto osebno napako je končal svoj nastop. Krka je ujela Olimpijo po trojki Zagorca (82:81). Lorbek je "zakrivil" novo trojko (85:81), Dimec pa je na nasprotni strani sklenil napad (85:83). Marinelli je zadel za nov priključek (86:85). Ravno Marinelli je 38 sekund do konca ukradel žogo zmajem. Jošilo je sicer zgrešil, a so sodniki pri skoku dosodili osebno napako Hrovatu. Jošilo je imel 17 sekund do konca na voljo dva prosta meta, zadel je enega (86:86). Roko Badžim je imel met za zmago, a ni bil natančen.

Podaljšek
Utrujenost se je poznala na obeh straneh, saj nobena izmed ekip ni uspela zadeti. Po skoraj dveh minutah in pol igre v podaljšku je trojko zadel Badžim (89:86). Dva prosta meta je nato zadel Zagorac (89:88). Badžim je zadel še enkrat (91:88). Na drugi strani je zgrešil Zagorac. Dimec je z osebno napako ustavil Morgana, ki je zabijal. Na voljo je imel dva prosta meta, zadel je oba (93:88). Jošilo je zgrešil polaganje, najvišji v skoku je bil Dimec, Badžim je nad njim storil osebno napako. Dimec je zgrešil prosti met, pri drugem pa je Oliver želel izbiti žogo, a jo je na svojo nesrečo poslal v koš Krke (93:90). Špan je zgrešil, a je bil Morgan spet najvišji. Krka ni izkoristila napada, zmaji so ukradli žogo, stekli so v protinapad in spet je zadel Badžim (95:90). Do konca je le še 25 sekund. Zagorac je dvakrat zgrešil pod košem. Zmaji niso uspeli zaključiti napada, za konec je Zagorac zgrešil še trojko. Slavje Olimpije se je lahko začelo.