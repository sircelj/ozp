LeBron James in James Harden sta bila soglasno izbrana v prvo peterko Lige NBA. Vseh 100 glasovalcev ju je postavilo na prvo mesto.

S tem sta prejela vseh možnih 500 točk. LeBron James je bil že 12. izbran v prvo peterko, s čimer je na vrhu večne lestvice prehitel Kobeja Bryanta in Karla Malona. Za Jamesa Hardna je bil to peti tovrstni izbor.

V idealni peterki lige jima družbo delajo še Anthony Davis (New Orleans, 492 točk), Damian Lillard (Portland, 432) in Kevin Durant (Golden State, 426).

Po tradiciji sta bili razglašeni tudi druga in tretja peterka lige.

Druga peterka: Giannis Antetokounmpo (Milwaukee, 354), Russell Westbrook (Oklahoma City, 322), Joel Embiid (Philadelphia, 294), LaMarcus Aldridge (San Antonio, 236) in DeMar DeRozan (Toronto, 165).

Tretja peterka: Stephen Curry (Golden State, 164), Victor Oladipo (Indiana, 105), Karl Anthony Towns (Minnesota, 99), Jimmy Butler (Minnesota, 81) in Paul George (Oklahoma City, 54).