Rokometaši Celja ostajajo absolutni gospodarji domačega prizorišča – po pokalni lovoriki se veselijo še naslova državnih prvakov. Peti zaporedni in skupno 22. naslov državnih prvakov so proslavili z navijači v Zlatorogu.

Celjski rokometaši so vse dvome o končnem zmagoslavju v državnem prvenstvu razrešili v osmem krogu končnice za prvaka z zmago nad Ribničani. Današnji dvoboj zadnjega kroga z najmočnejšimi domačimi tekmeci iz Velenja je bil bolj prestižne narave, tudi ta pa se je končal z zanesljivo zmago celjskih rokometašev (30:23).

Celjani so postopoma lomili odpor tekmecev iz bližnjega Velenja. Bolj ali manj so bili ves čas v prednosti, a največ so vodili za dva gola. Zato pa so v drugi polovici tekme močno povečali ritem igre in goste zasenčili v vseh prvinah igre. V 43. minuti so si po delnem izidu 5:0 priigrali sedem golov prednosti (22:15) in jasno je bilo, da bosta točki ostali v Zlatorogu.

Kot zanimivost omenimo, da je Gorenje nazadnje premagalo Celjane decembra 2013.

V celjski ekipi sta bila najučinkovitejša David Razgor in Borut Mačkovšek s po šestimi goli. Toliko zadetkov je v velenjski zasedbi dosegel tudi Blaž Kleč, Niko Medved pa je prispeval pet golov.

Lesjak, Mlakar in Suholežnik odhajajo
V celjskem klubu so zadnji tekmi v sezoni nadeli delovni naslov "parada prvakov", po njej pa je tudi jasno, da se od rumeno-modrega dresa poslavljajo trije slovenski reprezentanti Urban Lesjak, Žiga Mlakar in Matic Suholežnik ter Srb Luka Mitrović.

Z današnjim zadnjim krogom končnice v rokometni ligi NLB se je končala rokometna sezona 2017/18. Riko Ribnica je zasedla drugo mesto, največje razočaranje sezone pa je Gorenje Velenje, ki je osvojilo tretje mesto.

Od prvoligaške druščine se poslavljata LL Grosist Slovan in Herz Šmartno, nova člana elitne druščine sta Sviš Ivančna Gorica in Dol TKI Hrastnik.