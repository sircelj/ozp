Rokometaši Montpelliera, katerega član je tudi Vid Kavtičnik, so dobili veliki finale Lige prvakov. V Kölnu so po zaslugi izjemnega zaključka z 32:26 premagali Nantes.

Montpellier, ki je na odmor odšel s prednostjo treh zadetkov (13:16), je nato v nadaljevanju nekoliko popustil. Nantesu se je uspelo vrniti v dvoboj, izid so trikrat izenačili, nazadnje na 24:24.

Nato so sledile minute Montpelliera. Kavtičnik in soigralci so s čvrsto obrambo onesposobili tekmeca, z učinkovitostjo na drugi strani igrišča – zadevali so iz hitrih protinapadov – pa so z delnim izidom 5:0 povedli z 29:24.

Kavtičnik je bil izjemno pomemben člen svoje ekipe, z natančnimi podajami v protinapadih je razigraval soigralce, dve minuti in pol pred koncem je s sedmih metrov zadel še za 25:30. Zmagovalec je bil odločen.

Montpellier je v letošnji sezoni Lige prvakov v skupini D osvojil prvo mesto, v izločilnih bojih pa je najprej v osmini finala izločil Barcelono s skupnim izidom 56:55, Flensburg s 57:45 in v polfinalu še Vardar z 28:27.

Montpellier je v Kölnu tako drugič v zgodovini postal evropski prvak, prvi naslov je osvojil leta 2003, ko je v finalu na dveh tekmah s skupnim izidom 50:46 premagal Portland San Antonio.

Liga prvakov, zaključni turnir, Köln

Finale: 
Nantes - MONTPELLIER 26:32 (13:16)

Montpellier: Gerard, Portner, Simonet 6, Villeminot, Causse, Truchanovicius 1, Guigou 3, Richardson 4, Kavtičnik 5, Bonnefond, Faustin 1, Fabregas 6, Porte, Bingo, Soussi 1, Mamdouh Ashem Shebib 5.

Nantes: Domoulin, Siffert, Lagarde 2, Guillo, Nyokas 2, Claire 2, Klein 3, Pechmalbec, Tournat, Feliho 3, Emonet 3, Matulić, Lazarov 6, Gurbindo 5.