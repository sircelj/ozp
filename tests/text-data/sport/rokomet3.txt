Rokometaši Gorenja so v predzadnjem krogu državnega prvenstva v Ligi za prvaka premagali Riko Ribnico z 21:19.

Boj za drugo mesto v državnem prvenstvu (Celje Pivovarna Laško je že prvak) je tako še vedno odprt. Odločitev bo padla v zadnjem krogu. Velenjska ekipa bo takrat gostovala v Celju, ribniška bo gostila Koper 2013. Obe tekmi bosta v petek, 25. maja.

Do 41. minute je bila tekma odprta, nato pa so Velenjčani v naslednjih petih minutah naredili delni izid 4:0 in povedli z 18:14. A izbranci gostujočega trenerja Siniše Markote se niso predali, med 48. in 53. minuto niso prejeli gola, v napadu pa so dosegli štiri in izenačili na 18:18.

V razburljivi in živčni končnici so bile ose vendarle bolj zbrane, po golih Roka Ovnička, Grege Potočnika in Matica Verdineka so si slabih pet minut pred koncem dvoboja znova priigrale prednost treh golov (21:18), tega velikega kapitala pa v izdihljajih tekme niso več zapravile.

V domači ekipi je bil najbolj učinkovit Rok Ovniček, ki je vseh svojih pet golov dosegel po sedemmetrovkah, štiri zadetke je prispeval Nejc Cehte. Toliko golov sta pri gostih dosegla Luka Koprivc in Blaž Nosan.

"Fantom moram čestitati za veliko borbo in željo po zmagi. Pokazali so pravi značaj. Tekmo smo dobili, a ponudila se nam je priložnost, da bi ujeli tudi potrebno razliko med danimi in prejetimi zadetki na medsebojnih tekmah. Žal se ni izšlo. Upanje še vedno ostaja," je povedal trener Klemen Luznar. Za Gorenje je to četrta zmaga v končnici, prav vse so dosegli pod vodstvom Luznarja, ki je pred časom zamenjal Željka Babića.