Pred slovensko žensko rokometno reprezentanco sta odločilni tekmi za uvrstitev na evropsko prvenstvo 2018 v Franciji, začenši z dvobojem proti Danski, ki bo v sredo ob 18.00 v dvorani Golovec v Celju.

Slovenija je pred zadnjima dvema tekmama v kvalifikacijski skupini 5 s štirimi zbranimi točkami na drugem mestu, njena neposredna tekmica v boju za drugo zaporedno neposredno uvrstitev na turnir stare celine Češka pa ima točko manj.

Z zmago proti Danski bi izbrankam Uroša Bregarja proti Češki v zadnjem kolu, ob predpostavki, da bo ta premagala ali remizirala z Islandijo, zadoščal že neodločen rezultat, ob morebitnem porazu na nedeljski tekmi pa bi še vedno konkurirale za osvojitev najboljšega tretjega mesta vseh sedmih kvalifikacijskih skupin, ki prav tako še vodi v Francijo.

Slovenske prvokategornice – znova bo manjkala zunanja igralka makedonskega Vardarja iz Skopja Barbara Lazović – se že teden dni pripravljajo v Laškem, v ponedeljek pa sta se soigralkam pridružili tudi naša najboljša strelka Ana Gros in vratarka Branka Zec.

"Na tekmi proti Danski se bomo potrudili po naših najboljših močeh. Imamo veliko željo, da se Dankam enakovredno zoperstavimo, čeprav vemo, da bodo naše tekmice v sredo dale vse od sebe, saj želijo kvalifikacije končati s polnim točkovnim izkupičkom. Moje varovanke so na teh pripravah dobro delale, čeprav nismo bili v polni zasedbi, a Grosova in Zečeva sta že dolgo v našem igralnem sistemu," je pred tekmo v sredo z Danko dejal Bregar, ki bo lahko računal tudi na Tamaro Mavsar, ki bo reprezentančni dres oblekla po skoraj letu dni.

V nedeljo pa Slovenijo na gostovanju v Mostu najbrž čaka odločilna tekma s Češko, ki se bo začela ob 19. uri.