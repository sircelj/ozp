Metalka diska Veronika Domjan je na 18. mednarodnem atletskem mitingu v Slovenski Bistrici slavila z 58,86 m in znova potrdila normo (56,00 m) za evropsko prvenstvo, ki bo med 7. in 12. avgustom v Berlinu.

Najboljša slovenska metalka diska iz Zavrča je že v prvem poskusu vrgla 57,38 m, v drugem je zmogla 56,28, po treh neveljavnih metih pa je končala z daljavo tekme.

Agata Zupin, ki ima normi že za dva nastopa na EP-ju, je zmagala v teku na 300 m in s 37,32 za dobre pol sekunde zaostala za svojim slovenskim rekordom (36,77), ki ga je dosegla 30. avgusta lani v Domžalah.

Na Stepišnikovem memorialu v metu kladiva je slavil Brazilec Wagner Domingos (74,56) pred Nejcem Pleškom (73,90 m), med dekleti je bila najboljša Claudia Štravs (62,27 m). Hrvat Filip Mihajlović, bronast s svetovnega dvoranskega prvenstva leta 2016, je edini v suvanju krogle presegel 20 m, kar mu je uspelo v vseh štirih veljavnih poskusih, največ pa so mu namerili 20,67 m.

Filipičeva brez EP-ja
Na 100 m ovire je bila prva v cilju Hrvatica Ivana Lončarek (13,11), 17-letna Brežičanka Nika Glojnarič pa je postavila slovenski rekord za starejše mladinke in s časom 13,38 sekunde le za 13 stotink zgrešila normo (13,25) za članski EP. Neja Filipič je zmagala v skoku v daljino in s 6,29 m za 31 cm zaostala za normo za EP.

Kristijan Čeh (Ptuj), ki ima v metu diska v lasti drugi izid sezone na svetu med mladinci, je zmagal v tej konkurenci (64,47 m) pred Katarcem Ibrahimom Moaazom (64,19 m). Ana Šimić, hrvaška dobitnica bronaste medalje na EP-ju na prostem leta 2014, je v skoku v višino postavila nov rekord stadiona in z 1,91 m dosegla normo za EP. Njen rojak Ivan Vujević se je s 7,78 m najbolj približal magični meji osmih metrov.

Janežič ni nastopil
Slovenski rekorder Luka Janežič si je tek na 400 m ogledal s tribun in bo poletno sezono odprl na začetku prihodnjega meseca na močnem mitingu v Hengelu, zmagal pa je Hrvat Mateo Parlov (48,53).