Le nekaj dni po poroki s princem Harryjem je vojvodinja sussekška dobila svoj grb, ki se z modro barvo in rumenimi žarki poklanja njenim kalifornijskim koreninam.

Ščit na grbu je obarvan modro, kar predstavlja Tihi ocean, na njem pa so tudi sončni žarki. Tri peresa na ščitu ponazarjajo moč besed in komunikacije, so pojasnili v Kensingtonski palači.

"V navadi je, da ščit na eni strani podpira član kraljeve družine, na drugi strani pa ščit drži mož ali žena," so sporočili iz Kensingtonske palače.

Nič drugače ni pri Meganinem grbu, na eni strani ga namreč podpira lev, ki predstavlja njenega moža Harryja, na drugi strani pa bela ptica pevka, ki predstavlja Meghan. Pod ščitom rasteta zlati mak, ki je kalifornijska državna roža, in zimski čudež, imenovan tudi zgodnji zimski cvet, ki raste na vrtu Kensingtonske palače. Roža z vrta kraljeve palače je bila upodobljena tudi na tančici nevestine poročne obleke.

Kot je povedal ustvarjalec grba, se je Meghan močno zanimala za proces nastajanja grba in je bila vanj tudi aktivno vključena. Vsak grb mora sicer potrditi tudi kraljica Elizabeta II.

Leta 2011 je svoj grb ob prihodu v kraljevo družino dobila tudi Kate Middleton, vojvodinja Cambriška. Na grbu sta po poročanju BBC-ja združena ščita princa Williama in družine Middleton.