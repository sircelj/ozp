Sveže poročena princ Harry in Meghan Markle sta medene tedne začasno odložila, saj sta se danes morala udeležiti svoje prve uradne dolžnosti - vrtne zabave, ki jo je pred svojim 70. rojstnim dnevom gostil Harryjev oče, princ Charles.

Vojvoda in vojvodinja Sussekška, kot je zdaj njun uradni naziv, sta se zabave v Buckinghamski palači udeležila v formalnih, priložnosti primernih oblačilih.

Harry je nosil črn frak, medtem ko je Meghan spet navdušila s svojo modno izbiro – poletju primerno, a precej konservativno nežno rožnato obleko iz šifona, ki je segala čez kolena, pod njo pa je nosila bele najlonke.

Videz so dopolnjevali bledo rožnati klobuček, pisemska torbica in salonarji z visokimi petami, ki so se vsi barvno ujemali z lakom za nohte odtenka, ki ga je Meghan nosila že na poroki.

Gre za odtenek "balerinini copatki" priljubljenega ameriškega izdelovalca Essie, baje edini odtenek laka, ki ga nosi tudi kraljica. Kar je najbolje, Essiejevi laki so z okoli 10 evri cenovno dostopni tudi smrtnicam.

Harry počastil očeta
Vrtno zabavo so priredili v čast 70. rojstnega dne princa Charlesa, čeprav bo britanski prestolonaslednik okrogli jubilej praznoval šele novembra. A maj je pač primernejši za vrtno zabavo na Otoku, za nameček pa so ob tej priložnosti izpostavili še več kot 400 dobrodelnih organizacij, ki jih princ podpira.

Na dogodku je princ Harry počastil svojega očeta s čustvenim govorom, v katerem je pozdravil Charlesovo "navdušenje in energijo" pri 40-letnem delu z dobrodelnimi organizacijami. Prav njegovi predanosti in zagnanosti dobrodelnosti se ima zahvaliti, da sta danes tudi oba z bratom, princem Williamom, tako angažirana na tem področju.

Harry se je spomnil tudi žrtev terorističnega napada v Manchestru pred natanko letom dni in se zahvalil tistim službam, ki so se prve odzvale na tragični dogodek. Ob tem je omenil, da njegovega brata na zabavi ni prav zato, ker se v Manchestru udeležuje spominske slovesnosti.

Je pa Harryja na neki točki zmotila nadležna čebela, tako da je moral prekiniti svoj govor in se opravičiti zbranim. "Se opravičujem, ampak ta čebela me je res vrgla iz tira," se je pošalil.

Princ Charles je bil tudi tisti, ki je Meghan na poroki pospremil do oltarja, potem ko je njen oče po incidentu z insceniranimi fotografijami s paparaci v zadnjem hipu odpovedal.